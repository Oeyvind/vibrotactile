# Antagelse 12/8
For måling av integritet i ukjent objekt: anta at vi kan finne moder for resonans i objektet. Ideelt sett er disse «rene», dvs i samsvar med harmoniske deltoner. Man må justere for latency i feedback loop. F.eks. hvis man har en latency på 2 millisec, og måler en resonansfrekvens på 83Hz (=12ms roundtrip), så er objektets egenresonans 100Hz (=10ms roundtrip). Man vil da forvente å kunne finne en mode på 200Hz (=5ms roundtrip), men denne ligger nå på 142Hz (7ms, dvs 5+2ms). Man vil antageligvis måtte måle mange moder og sammenholde med antatt overtonemønster for å kunne si om disse stemmer overens. For å si noe om objektets integritet kan man beregne lydens hastighet i objektet og dermed finne forventet grunntone (round trip tid), og overtoner/moder justert for latency. Ved å eksitere forskjellige moder vil man kunne frambringe disse resonansene. Hvis ikke, er det mulig at objektet ikke er intakt i hele sin lengde, men har strukturelle svakheter. De overtoner man faktisk finner til stede som resonansfrekvenser vil peke på mulige lengder objektet kan ha, og man kan derfor si noe om posisjon for mulige strukturelle svakheter. Disse antatte posisjonene kan danne grunnlag for videre undersøkelser med andre metoder og verktøy.
Det er introduksjonen av latency (ekstra forsinkelsesledd) i feedback-loopen som gjør at vi kan anta noe om objektets lengde. Uten ekstra forsinkelse skal overtonene sammenfalle med harmoniske (eller andre forventede) mønster. Disse vil forskyves på grunn av latency, og vi har derfor 2 peilepunkter: forventet overtonemønster, og forskjøvet overtonemønster. Hvis ikke disse to stemmer overens er det sannsynlig at objektets lengde ikke er den vi tror (dvs at det finnes strukturelle svakheter som påvirker refleksjonene). Det kan være usikkerheter forbundet med beregning av faktisk lengde ut fra påviste resonanser i de tilfeller det ikke stemmer med beregninger. Dette er fordi man da må prøve og feile inntil man finner et samsvar mellom påviste resonansmønster og mulig lengde på objekt.
